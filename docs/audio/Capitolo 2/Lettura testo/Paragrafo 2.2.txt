Negli anni '40 e '50, il panorama tecnologico assiste ai primi tentativi pionieristici di produzione artificiale del suono, segnando il passaggio dall'analisi acustica alla ri-sintesi elettronica. Questa fase ha il suo fulcro nei Bell Labs, con il lavoro di Homer Dudley, che sviluppa il Vocoder e il Voder. Mentre il Vocoder scompone il segnale vocale in bande di frequenza per ricostruirlo tramite filtri e generatori di rumore, il Voder si distingue come il primo strumento suonato manualmente per produrre voce artificiale. Queste innovazioni non solo rivoluzionano le telecomunicazioni, ma pongono le basi estetiche per la futura Elektronische Musik tedesca. Parallelamente, la ricerca si sposta verso l'automazione compositiva. L'Electric Automatic Orchestra di John M. Hanert (1945) introduce per la prima volta un sistema integrato di sintesi e registrazione, anticipando il concetto moderno di sequencer. L'evoluzione naturale di questa visione culmina nel RCA Synthetizer Mark I e II, una macchina monumentale alimentata da rulli di carta perforata e primo dispositivo a fregiarsi ufficialmente del nome sintetizzatore. Nonostante la sua complessa programmazione fisica, l'RCA diventa lo strumento di lezione per la ricerca accademica e per compositori come Milton Babbitt e Charles Wuorinen, con Time's Encomium, consolidando definitivamente l'idea che la musica potesse essere interamente generata e controllata da una macchina.
